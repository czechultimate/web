## Jak začít hrát ultimate frisbee?

Najděte si kontakt na tým ve svém okolí nebo založte vlastní tým (více informací viz [Jak začít hrát](jak-zacit)). Obecně jsou všechny týmy otevřené přijímání nováčků. Přečtěte si stručná pravidla frisbee a na videích se podívejte na základní techniku hodů.

## S jakým diskem se hraje ultimate?

Oficiálně se hraje s diskem, který váží 175 gramů a má průměr 27 cm. Vyrábí jej několik výrobců, přičemž pro soutěžní zápasy se používají ty od firem Discraft, Eurodisc nebo Aria.

## Kde koupím disk?

Nejlepší a nejlevnější variantou je online obchod [Ultimo.cz](https://www.ultimo.cz), oficiální partner asociace, který nabízí široký sortiment disků. Dají se tam koupit disky jak na ultimate, tak i na discgolf, dogfrisbee a freestyle.

## Jak založit nový tým a začít s ním jezdit na turnaje?

Do začátku nepotřebujete téměř nic, jen pár kamarádů, disky na házení a rovnou plochu na trénink. Chcete-li si vyzkoušet hru proti dalším týmům, zkuste si vybrat v kalendáři turnajů, nebo nám napište na info@czechultimate.cz, poradíme vám, jaký si vybrat. Každý měsíc probíhá několik turnajů, od těch pro začátečníky přes ligové turnaje a mistrovství republiky po reprezentační akce. V Praze, Brně, Plzni a Českých Budějovicích například probíhá „amatérská“ liga vhodná pro nové týmy.

## Jak a proč se zaregistrovat do České asociace ultimate?

Pokud byste s vaším týmem chtěli začít hrát pravidelně turnaje, je třeba se zaregistrovat v ČAU. Roční příspěvky činí 400 Kč/hráč, postup k registraci najdete na stránce [Jak začít hrát](jak-zacit). Ligových turnajů a mistrovství republiky se mohou účastnit pouze registrovaní hráči.

## Jaký je průběh přihlašování týmů na soutěžní turnaje?

Oddíly registrované v ČAU dostanou před plánovanými turnaji pozvánku. Závazné přihlášení na turnaj probíhá formou zaplacení týmové zálohy, termín zaplacení je obvykle 30 dní před konáním turnaje. Pokud tým zaplatí zálohu a po termínu zaplacení se odhlásí, záloha týmu propadá - je určena k pokrytí ztráty, která pořadateli odhlášením vznikla.

## Půjčování věcí od ČAU zdarma a za úplatu

Členové ČAU si mohou prostřednictvím online aplikace půjčovat vybavení v majetku ČAU. Základní věci potřebné k pořádání turnaje (kuželíky, barely na vodu, počítadla, várnice, lékárnička apod.) jsou zdarma, za reprobedny a discgolfové vybavení se platí:

-   Reprobedny: 300 Kč za den, 500 Kč za víkend
-   Discgolfový koš a disky: 50 Kč za den

## Jak se stát organizátorem ligového turnaje nebo mistrovství ČR v ultimate?

VR ČAU minimálně dvakrát ročně posílá oddílům prostřednictvím týmových zástupců výzvu pro přihlašování organizátorů ligových (mistrovských) turnajů s uvedením základních požadavků na počet hřišť a termín konání turnaje. Organizátor může projevit zájem prostřednictvím nabídky ve formě emailu, který pošle na adresu info@czechultimate.cz. V nabídce uvede základní informace jako možný termín(y) konání, informace o místě, kde by se turnaj měl konat, počtu a kvalitě hřišť, zázemí (šatny, sprchy, WC), formě ubytování hráčů, odhadované výšce hráčských poplatků. Nabídku může doplnit o informace o plánované propagaci turnaje či o doprovodných aktivitách zaměřených na rozvoj sportu v regionu. V případě, že dorazí více nabídek, rozhodne o pořadateli výkonná rada.

## Jaké jsou povinnosti organizátora turnaje?

Organizátor zajišťuje pronájem hracích hřišť; poskytuje přihlášeným týmům potřebné informace (výše startovného, forma ubytování a stravování…); vybírá startovné, zajišťuje počítání skóre a sběr SOTG; nominuje dva zástupce do turnajové komise. Určí kontaktní osobu, která při přípravě turnaje komunikuje s VR ČAU (zpravidla s určeným zástupcem). Snaží se zajistit hladký a regulérní průběh turnaje, zajistí dostupnost lékárničky na hřišti a zajistí osobu zodpovědnou za první pomoc hráčům. Organizátor turnaje v rámci startovného vybere turnajový poplatek 30 Kč za hráče, organizátor musí být schopen zajistit zúčastněnému týmu potvrzení o zaplacení turnajových poplatků. Po uskutečnění turnaje pokladníkovi ČAU předloží finanční vyúčtování a vyplatí poplatky za hráče.
