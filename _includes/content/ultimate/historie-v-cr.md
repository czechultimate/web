# Historie ultimate v ČR

První veřejnou prezentací her s létajícím talířem na území České republiky byla spartakiádní skladba mladších žáků na Československé spartakiádě v roce 1975. Další oživení přineslo až otevření hranic o patnáct let později. Kromě zahraničních studentů a pracovníků přijíždějících s talířem do naší republiky se s létajícím talířem seznámili v roce 1991 i plavci z vysokoškolského sportovního klubu ČVUT - FEL. Jejich kolegové z Itálie přivezli do Prahy několik talířů a základní metodické materiály a na Strahově jim a několika dalším zájemcům předvedli hru ultimate frisbee.

![](assets/img/pages/ultimate/historie_cr_1.jpg)

Ve školním roce 1991 - 1992 zařadila katedra tělesné výchovy elektrotechnické fakulty ČVUT frisbee do nabídky vyučovacích předmětů pod vedením Mgr. Jana Filandra. Při vysokoškolském sportovním klubu ČVUT vzniká i první český oddíl frisbee, který se v lednu 1992 zúčastnil prvního turnaje v zahraničí. V témž roce se v Praze uskutečnil mezinárodní turnaj v ultimate za účasti dvanácti družstev.

V roce 1993 byla založena Česká asociace frisbee (ČAF), která začala pracovat na vzniku pravidelné národní soutěže. Nejlepších 15 hráčů odjelo sbírat první zkušenosti na Mistrovství Evropy do Holandského Arnhemu. V roce 1994 se reprezentační družstvo zúčastnilo MS v Anglii, kde na zasedání WFDF byla Česká asociace frisbee přijata za plnohodnotného člena. V tomto roce se též uskutečnila první národní soutěž v kategorii open, která určila i mistra České republiky v ultimate frisbee, jímž se stalo družstvo hráčů VSK ČVUT - FEL.

V roce 1999 se uskutečnil i první ligový ročník v discgolfu a ČAF rozšířila svoji působnost na všechny sporty a disciplíny s létajícím talířem. V roce 1999 se následníkem ČAF stala Česká asociace létajícího disku (ČALD).

Česká reprezentace se v následujících letech soustředila na kategorii mix, kde společně v jednom týmu hrají ženy i muži. Roku 2000 jsme se zúčastnili mistrovství světa v ultimate v německém Heilbronnu. Ze čtrnácti zúčastněných zemí obsadila Česká republika v mixové katergorii 11. místo.

![](assets/img/pages/ultimate/historie_cr_2.jpg)

Rok 2001 byl ve znamení Mistrovství Evropy klubů v ultimate frisbee - hře s létajícím diskem, které se konalo v první polovině července v Praze. Turnaje se zúčastnilo přes 50 družstev v divizi open, ženy, mix a junioři. Česká republika se touto akcí velmi kladně prezentovala v zemích západní i východní Evropy, o mistrovství referovalo několik významných médií.

Velkého úspěchu se česká reprezentace dočkala roku 2003, kdy na mistrovství Evropy ve francouzském Fontenay-le-Commte získala v kategorii mix bronzovou medaili a cenu Spirit of the Game.

Úspěch z Francie jela mixová reprezentace České republiky potvrdit o rok později na mistrovství světa do finského Turku. 6. místo na světě a druhé nejlepší umístění z evropských zemí tento cíl více než splnilo. V témže roce se začalo pořádat mistrovství republiky i v kategoriích ženy a mix.

V roce 2005 se ultimate frisbee z České republiky prezentovalo na klubovém mistrovství Evropy v Rostocku, kterého se zúčastnily tři české týmy. V kategorii open (muži) to byly týmy Four Fingers a Terrible Monkeys, v katergorii women (ženy) tým Hot Beaches. Jednoznačným úspěchem je umístění týmu Four Fingers, který obsadil 9. místo z 32 týmů v open kategorii. Tým Terrible Monkeys byl na 25. místě, mladý ženský tým Hot Beaches skončil na 15. místě.

![](assets/img/pages/ultimate/historie_cr_3.jpg)

Na mistrovství Evropy národních týmů, které se konalo v roce 2007 v Southamptonu, vyslala Česká republika týmy v kategoriích mix, open a poprvé také junioři. Abychom navázali na předchozí úspěchy, opřeli jsme hlavní sílu do kategorie mix, který se probojoval až do finále, získal stříbrnou medaili a k tomu opět cenu Spirit of the Game.

Také v roce 2008 se českému mixu podařilo přivézt medaili z velké akce, když na plážovém mistrovství Evropy ve francouzském Le Pouliguen získal bronz. 

V roce 2006 vznikla v Evropě nová klubová soutěž, tzv. Evropská liga (EUCS), která si klade za cíl zlepšení kvality evropského ultimate. České týmy se ligy účastní od svého počátku a zejména ženský tým Hot Beaches v lize dosáhl vynikajících úspěchů. V roce 2009 získaly Hot Beaches bronzovou medaili a ocenění Spirit of the Game. O rok později už samotnou Evropskou ligu ve španělské Barceloně vyhrály. Největších úspěchů v této soutěži v open kategorii dosáhl tým Prague Devils v roce 2008, kdy skončil na osmém místě, a tým Silence, který se umístil v roce 2011 a 2012 na místě sedmém. 

![](assets/img/pages/ultimate/historie_cr_4.jpg)

Od roku 2009 pořádá Česká asociace létajícího disku projekt Středoškolské ligy.

V roce 2010 se v Praze konalo Mistrovství světa klubů, kam se sjelo 136 týmů ze všech koutů světa. Akce se účastnilo kolem 3000 hráčů a skončila úspěchem. České týmy se zúčastnily tři: v kategorii open se Silence umístili na 26. místě, Velká Morava v kategorii mix skončila 34. Největšího úspěchu dosáhl opět ženský tým Hot Beaches, který se umístil na skvělém 12. místě, což bylo druhé nejlepší umístění z evropských týmů. 

V roce 2011 zaznamenalo české ultimate úspěch díky juniorské reprezentaci, která vyhrála prestižní turnaj v plážovém ultimate v italském Rimini, tzv. Paganello. Dále pak úspěšně reprezentovala na juniorském mistrovství Evropy, kde skončila pátá v kategorii U19. ČR poprvé složila také dívčí juniorský tým a tým U17 open, které se umístily shodně na šestém místě. Seniorská reprezentace v kategorii open přivezla výborný výsledek z ME v Mariboru, kde obsadila páté místo ze sedmnácti týmů.

V roce 2015 skončil český mix na 4. místě na mistrovství Evropy v Kodani a úspěch zopakoval i o rok později na mistrovství světa v Londýně, odkud si odvezl dělené deváté místo i výhru nad úřadujícími mistry světa z Kanady.
