Mistrovství světa klubů (Worlds) se v současné době koná jednou za čtyři roky a kvalifikují se na ně nejlepší týmy z jednotlivých členských zemí Světové asociace létajícího disku (WFDF). Největší zastoupení mají tradičně americké, australské, japonské či britské týmy.

První klubové mistrovství světa se konalo v německém Kolíně nad Rýnem v roce 1989, až do roku 1999 se soutěž konala každé dva roky. Dalšími hostitelskými městy byly v průběhu let kanadské Toronto (1991), Madison ve Wisconsinu USA (1993), britské Milifield (1995), kanadský Vancouver (1997), St. Andrews ve Skotsku (1999), Honolulu, Hawai (2002), Perth v Austrálii (2006), Praha (2010), italské Lecco (2014), a naposledy Cincinnati ve státě Ohio, USA (2018).

## Worlds v Praze

V roce 2010 měla i Praha tu čest pořádat klubové mistrovství světa. Do&nbsp;Prahy se sjelo na 136 týmů z 37 zemí světa. Akce trvala 7 dní a umožnila rozsáhlou propagaci sportu v České republice. Zápasy se hrály na Strahově a v Edenu.

Soutěžilo se ve 4 kategoriích - v kategorii open, women, mixed a masters open. České barvy hájily celkem tři týmy, ze kterých největší úspěch slavil ženský tým Hot Beaches, který skončil na&nbsp;12.&nbsp;místě. Mezi evropskými týmy dokonce na druhém místě!

# Výsledky českých klubů

| Rok  | Místo konání    | OPEN                  | WOMEN                 | MIXED                |
| ---- | --------------- | --------------------- | --------------------- | -------------------- |
| 2018 | Cincinnati, USA | bez účasti            | bez účasti            | bez účasti           |
| 2014 | Lecco, ITA      | Prague Devils (40/48) | Prague Devils (31/32) | FUJ (33/48)          |
| 2010 | Praha, CZE      | Silence (26/48)       | Hot Beaches (12/32)   | Velká Morava (34/40) |
