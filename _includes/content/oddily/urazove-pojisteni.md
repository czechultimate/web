Jak už bylo nastíněno v novinkách posílaných emailem, ČALD se v červnu 2021 přidal pod hlavičku České unie sportu (ČUS) – sportovní organizace sdružující sportovní svazy a kluby v Česku. Její hlavní poslání je vytvářet ideální podmínky pro všechny typy sportovních činností a svým členům nabízí množství dostupných služeb.

Patrně nejzajímavějším získaným benefitem, se kterým bychom Vás rádi seznámili, je možnost využití kolektivního úrazového pojištění. Toto pojištění je platné pro hráče i členy organizačních týmů na všech akcích asociace včetně akcí jednotlivých oddílů, vztahuje se tedy na ligové turnaje včetně cest na tyto turnaje, dále třeba i na tréninky, soustředění či nábory. Pojištění je nyní poskytováno Pojišťovnou VZP a platí po celém světě. Abyste mohli pojištění v případě zájmu jednoduše využít, zde je jednoduchý návod, jak na to.

# Jak zažádat o vyplacení pojištění krok po kroku

V případě, že jste na akci asociace přišli k úrazu, stačí po dokončení léčby vyplnit formulář Oznámení škodní události z úrazového pojištění. Podmínkou uznání je minimální délka léčení úrazu 21 dní. 

1. Vyplníte formulář - jaký úraz, kdy se stal, kde, jak a proč. 
2. Vyplněný formulář pošlete na [info@czechultimate.cz](mailto:info@czechultimate.cz) a my vám ho za asociaci potvrdíme (nutná podmínka pro uplatnění pojištění). 
3. K formuláři doložíte kopii zdravotní dokumentace týkající se konkrétního úrazu. 
4. Komplet odešlete emailem na adresu: [oznameni.udalosti@pvzp.cz](mailto:oznameni.udalosti@pvzp.cz) nebo poštou na adresu: Pojišťovna VZP, a.s., Odbor likvidace pojistných událostí, Ke Štvanici 656/3, 186 00 Praha 8 – Karlín

Pojištění je také možné využít v případě žádosti o odškodnění pracovní neschopnosti kvůli úrazu. Pro to slouží [tento formulář](https://www.cuscz.cz/files/2416M2Z.pdf), postup je shodný s předchozím. 

Žádost pak pojišťovna vyhodnotí a spolu s rozhodnutím o výši odškodnění zašle danou částku na účet, který ve formuláři uvedete.

Detailní informace k úrazovému pojištění, včetně zasmluvněného rozsahu pojištění, finančního plnění, formulářů a kontaktních osob a adres na pojišťovnu najdete [zde](https://www.cuscz.cz/sluzby-servis/vzp-2019.html).

# A co dál

Trenéry by mohlo zajímat také pojištění odpovědnosti trenérů. U tohoto pojištění je potřeba dodržení ujednaných podmínek a příslušných bezpečnostních opatření atd., jinak nemusí být pojistné plnění uznáno. Při každé škodě je potřeba počítat s finanční spoluúčastí 5.000 Kč, takže se vyplatí uplatňovat jen u vyšších škod. Podrobnosti jsou uvedeny [zde](https://www.cuscz.cz/sluzby-servis/pojisteni-odpovednosti-treneru.html).

Pro jednotlivce i oddíly je v nabídce i [pojištění cestovní](https://www.cuscz.cz/sluzby-servis/cestovni-pojisteni.html). To lze sjednat za smluvených zvýhodněných cenových podmínek, zda se vyplatí si již musí porovnat se svým běžným pojištěním každý individuálně.

Další z poskytovaných služeb pak oceňuje zejména asociace, neboť jsou v nabídce možnosti všech druhů finančního i legislativního poradenství, příležitost využít sjednaných sportovních center za výhodné ceny a možnosti dalších typů pojištění. Díky vstupu do ČUS se také mohou v letošním roce konat kurzy trenérských licencí II. třídy.

Jak mohou podobných asistenčních služeb využívat i jednotlivé oddíly, již bylo vysvětleno v dřívějším článku [o plánovaném vstupu do ČUS](https://www.czechultimate.cz/2020/11/25/prihlaska-cus.html). 

Více informací a veškerou nabídku služeb České unie sportu najdete na jejich [webových stránkách](https://www.cuscz.cz/).