---
layout: post
category: blog
tags:
img: assets/img/posts/uzitecne/hra_8.jpg
title: Akce Play Smarter Days pro lehce a středně pokročilé hráče
author: Ondřej Rýdlo
---

Na vědomost se dává, že ve dnech od 23.7. do 26.7.2020 proběhne akce PLAY SMARTER DAYS (PSD).

Jedná se o setkání hráčů z celé České republiky se záměrem zlepšit jejich individuální herní schopnosti. Během celé akce budou probíhat workshopy zaměřené na dílčí ultimate dovednosti od techniky zasekávání, přes házení až k nastavení a udržení správného mind-setu a mnohé další. Neboť chceme praktikovat individuální přístup, KAPACITA JE OMEZENA. Účastník by měl odjíždět s několika podněty, jak se zlepšovat, s novými náhledy na svou hru od zkušených hráčů a trenérů a především s chutí do seberozvoje.

PSD jsou určeny PRO LEHCE A STŘEDNĚ POKROČILÉ HRÁČE.

**Místo konání:** v jednání, bude upřesněno co nejdříve (s respektem na celorepublikový charakter akce chceme PSD udělat dostupné pro všechny)

Pokud máš zájem zúčastnit se, vyplň nám prosím tento formulář, abychom mohli PSD ušít i Tobě na míru: <https://forms.gle/B8LnFgyrXeW6ndb87>

Jako vyjádření zájmu vyplňte formulář a zasílejte vratnou zálohu 250,- na účet: 1405580028/3030 (note: dřívější zaslání zálohy ukazuje větší motivaci k účasti).

# Kdo PSD pořádá?

Jsme banda dlouholetých hráčů, kteří mají zkušenosti s trénováním jak na klubové, tak reprezentační úrovni. Tvoříme trenérskou platformu, která má za cíl pozvednout úroveň jednotlivých týmů i hráčů, a zlepšovat tak celorepublikovou konkurenci. Původcem myšlenky jsou Pavel Pelikán s Martinem Lipertem. Ondřej Rýdlo byl do týmu přizván vzápětí. Dámská část ansámblu je prozatím v jednání a bude překvapením na samotném PSD. PSD je zároveň naší pilotní akcí, po které bude následovat další cílená práce.

**Pavel Pelikán** působil uplynulý rok v italském týmu CUSB La Fotta, který je úřadujícím mistrem Evropy. Jako hráč reprezentoval v roce 2019 na ME v kategorii muži a na MSU24 v kategorii mix. V letech 2018 a 2019 trénoval a kapitánoval budějovický tým 3SB a podílel se na vedení týmu FUJ na Evropské lize 2019, kde pod jeho taktovkou dosáhli neuvěřitelného 6. místa.

**Martin Lipert** trénoval spolu s dalším členem Ondřejem Rýdlem v letech 2016-2017 českou juniorskou reprezentaci open U20. Sám prošel jako hráč několik mixových i open seniorských reprezentací, kde na mistrovství Evropy v Kodani 2015 dosáhl na 4. místo v kategorii MIX. V letech 2015 a 2017 trénoval 3SB a nyní se věnuje převážně rozvoji ve Žďáru nad Sázavou. Martin je náš dotační expert.

**Ondřej Rýdlo** je dlouhodobě jedním z trenérů pražského týmu Terrible Monkeys, který v loňském roce dosáhl na třetí místo na MČR. Působil jako trenér u juniorské reprezentace a nyní je spolu s Pavlem Pelikánem v týmu trenérů pro seniorskou reprezentaci mužů. V roce 2019 byl kapitánem české reprezentace mužů. Magazínem Ultiworld byl v roce 2019 vyhlášen jako Break-out/Runner-up player. Ondřej studuje psychologii a snaží se poznatky zde načerpané propojit s praxí, čímž cílí na zvýšení efektivity jak jednotlivce, tak týmu.

PS: Vystavujeme certifikáty MVP (Made Velký Progress).  
PPS: Budem rádi, pokud to rozšíříte do svých týmů.
