---
layout: post
category: komunikace
tags: slack
title: Chceš se podílet na fungování asociace?
img: assets/img/posts/2020/slack.jpg
author: Marek Dostál
---

Jak víte, každý rok si volíte členy VR, aby pro vás mohli dělat spoustu práce :) Naše asociace už není ale nic, co by se dalo dlouhodobě dělat v málo lidech. Momentálně ve VR řešíme témata jako jsou trenérské licence, dotace do sportu, rozvojové programy, vizi a plán na další roky, práci s médii, vizuální identitu nebo nové a odpovídající herní systémy pro velké počty týmů, které se neustále zvyšují. Všechny tyto oblasti a mnoho dalších jsou pro chod asociace a její rozvoj důležité, ale nemůžou fungovat bez dobrovolníků. Proto tato zpráva!

Pokud se chceš zapojit do fungování asociace nebo jenom sledovat její chod, je tu možnost se tomu výrazně přiblížit. V rámci VR používáme ke komunikaci nástroj Slack, který chceme otevřít vám všem, co chtějí být blíž k určování chodu asociace. Je to prostor, jak diskutovat nad tématy, která se zrovna řeší, a nemusí vám při tom bouchnout hlava z posílání desítky emailů. Čas od času bychom rádi na Slacku probírali témata, která například ještě nejsou připravená na zveřejnění, ale už o nich chceme diskutovat se širší skupinou lidí. Je to zároveň jedna z cest, jak pomáhat asociaci a nebýt nutně ve VR ;)

Nic se však nemění na dosavadních kanálech, na kterých s vámi komunikujeme. Slack je opravdu pouze pro ty z vás, kteří nám chtějí aktivně pomáhat nebo být eventuálně připraveni. Nadále tu pro vás všechny ostatní máme emailovou skupinu oddily@frisbee.cz, web czechultimate.cz, facebookovou stránku facebook.com/czechultimate a už příští měsíc vyjde další číslo newsletteru :)

Link na připojení do Slacku pro dobrovolníky [zde](https://join.slack.com/t/caufrisbee/shared_invite/zt-h8hwfy03-yaZ3BrAwwkKQuQp0B0t2dg)
