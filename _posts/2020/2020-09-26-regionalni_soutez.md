---
layout: post
category: soutezni-rad
tags: soutezni-rad, regiony
title: Návrh nového regionálního systému ve zkratce
img: assets/img/posts/uzitecne/pocitadlo_2.jpg
author: Jana Šromová, Malvína Voclová
---

**Během koronavirové frisbee pauzy se VR ČAU věnovala, mimo jiné, aktualizaci regionálního hracího systému. Týmy byly vyzvány, aby se k systému a změnám vyjádřily do 28.9. My Vám nabízíme zjednodušené vysvětlení.**

## Regiony

Soutěž se skládá z regionálních kvalifikací a finálového turnaje. Regiony určuje STK ČAU a každý musí mít alespoň **4 přihlášené týmy z dvou různých oddílů**. Nový region vzniká v případě, že se do soutěže přihlásí více než 32 týmů spadajících do jednoho regionu.

*Příklad na vysvětlení: oddíl - 3SB; týmy - 3SB A, 3SB B.*

## Finálový turnaj

Finálový turnaj je rozdělen do několika stupňů - lig. Každého stupně se účastní 10 týmů, až na poslední stupeň, kterého se zúčastní až 16 týmů. Oproti starému systému nejsou spoty do jednotlivých lig rozděleny podle koeficientu, ale mění se po každé odehrané sezóně dle úspěšnosti týmů každého regionu. Také nově **nejsou garantované spoty pro jednotlivé regiony v každé lize**.

*Vysvětlení: Všechny regiony nemusí být zastoupeny ve všech ligách.*

## Určování spotů

Týmy, které se v určité lize umístily **na posledních 3 místech, ztrácejí v dané lize spot** pro svůj region a získávají spot v lize o jednu nižší (kromě ligy poslední). Zároveň to funguje i opačně. Týmy, které se v určité lize umístily **na prvních 3 příčkách, získávají pro svůj region spoty do vyšší ligy** pro příští rok (kromě ligy první). Dochází tedy k výměně spotů pro jednotlivé regiony mezi ligami.

**Vítěz první ligy** (nejvyššího stupně finálového turnaje) stále automaticky získává spot sám pro sebe do 1. ligy v následující sezóně (spot ovšem může i odmítnout a zúčastnit se další rok kvalifikace, tím pádem získává jejich region o jeden kvalifikační spot do první ligy navíc). To ovšem neplatí o vítězi dalších lig, kteří spot sám pro sebe nezískávají, avšak podle pravidla popsaného výše získávají (jako jeden ze 3 týmů) spot ve vyšší lize pro svůj region.

Při vzniku nové ligy týmy, které se umístily v poslední lize na 11. a horším místě, automaticky ztrácí spot pro svůj region a získávají spot v lize nově vzniklé. Volné spoty (nové spoty, které vznikly se vznikem nové nejnižší ligy) se rozdělí rovnoměrně mezi jednotlivé regiony. Pokud by bylo spotů méně, než je regionů, či po spravedlivém rozdělení spoty zbyly, budou přiřazeny postupně regionům počínaje od regionů s nejnižším počtem týmů ve finálovém kole soutěže.

## Přihlašování

Další změnou je přihlašování na halovou sezónu. Týmy mají nově povinnost závazně nahlásit svoji **účast či neúčast na finálovém turnaji**. Tím chce VR ČAU dát možnost novým lokálním týmům nebo týmům juniorů zúčastnit se regionálních kvalifikací bez nutnosti zúčastnit se finálového kola na druhé straně republiky. Avšak pozor! Týmy si své prvotní rozhodnutí již nemohou rozmyslet.

Pokud závazně přihlášený tým odmítne účast na finálovém turnaji, jeho spot a nasazení připadne dalšímu týmu v daném regionu. V případě, že v regionu již žádný tým nezbývá, region spot ztrácí a získává jej další region v pořadí. Závazně přihlášeným týmům se záloha vrací pouze pokud jim nebude z kapacitních důvodů umožněno zúčastnit se finálového turnaje.

*Vysvětlení: Přihlášených týmů je více než spotů na finálový turnaj. Týmy, které se z tohoto důvodu nekvalifikují, obdrží zálohu zpátky.*

## Nasazení

Nasazení týmů do jednotlivých lig závisí na pořadí spotů pro jednotlivé regiony (podle výsledků z předchozí sezóny) a řídí se výsledkem kvalifikačního turnaje. V případě, že region kvalifikaci neuspořádá, je nasazení týmů určeno losem.

## Kvalifikační turnaje

Oddíly jednotlivých regionů se mohou dohodnout na formě kvalifikačního turnaje. Pokud se neshodnou, určí formu turnaje STK ČAU. Všechny regionální turnaje jsou považovány za ligové turnaje a platí pro ně pravidla soutěžního řádu.
