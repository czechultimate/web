---
layout: post
category: 
tags: cus
title: ČALD podal přihlášku do České unie sportu. Co to může přinést oddílům?
img: assets/img/posts/uzitecne/logo_cus.png
author: Marek Dostál
---

**Jedním z dalších kroků v profesionalizaci našeho sportu je vstup ČALD do České unie sportu. Obecným cílem ČUS je poskytnout servis národním svazům a oddílům, aby se mohly více soustředit na sport a méně na administrativu.**

Pro jednodušší splnění podmínek pro vstup jsme se rozhodli podat přihlášku za všechny sporty s létajícím talířem. Se vstupem souhlasili všichni tři členové –⁠ ČAU, ČADG (discgolf) i ČFFD (freestyle). O přijetí se bude rozhodovat na valné hromadě ČUS, která proběhne příští rok.

Asociaci to umožní v budoucnu spolupracovat s ČUS na dlouhodobých projektech, zjednodušit výuku trenérské licence druhé třídy a konzultovat změny v legislativě a účetnictví. Další výhody najdete přímo na stránkách ČUS nebo [zde](/assets/files/sluzby_cus_centrala.pdf) a [zde](/assets/files/sluzby_scs_pro_svazy_a_kluby.pdf). Přijetí pro nás znamená především otevření dveří k vrcholovému sportu, které se nám bude v budoucnu hodit. Za členství v ČUS se nic neplatí.

# Oddíly mohou vstupovat už nyní

Kromě toho, že ČUS zastřešuje svazy a asociace na celostátní úrovni, tak regionální organizace ČUS (například Pražská tělovýchovná jednota a jiné) zastřešují oddíly, kluby nebo místní svazy. Oddíly mohou vstupovat do regionálních organizací, aniž by patřičný svaz byl přijat na nejvyšší úrovni (proces přijetí je pro oddíly výrazně rychlejší). Více oddílů v ČUS dokonce zvyšuje šanci na přijetí celé asociace.

## Jaké výhody získají oddíly

### Informační servis

Regionální organizace ČUS pravidelně informují o všem důležitém, co oddíly může zajímat. Když je nějaká změna v zákoně, nová dotace (rovnou radí, jak si o peníze zažádat) apod.

### Dotace

ČUS nemá žádný přímý vliv na získané dotace, ale poskytuje bezplatné poradenství a má přehled o vypsaných grantech. Pro zajímavost –⁠ v Praze každá městská část má jiné podmínky pro udělení grantu (sídlo, místo aktivity, adresy členů atd.) a tak je možné žádat o peníze ve více částech zároveň.

### Účetnictví

Poskytují zdarma poradenství nebo přímo vedení účetnictví za poplatek (nižší než je tržní cena). Dělají pravidelné semináře, kde radí, jak vyplňovat konkrétní dokumenty, a upozorňují na časté chyby.

### Sportovní areály

Díky datům, které ČUS sbírá od oddílů a národních svazů, existuje veřejně dostupná [databáze](https://iscus.cz/) sportovišť. Další možností je, pronajmout si za výhodnější ceny zázemí ve [Sportovním centru Nymburk](http://www.scnb.cz/).

### Pojištění

Všem členům je automaticky poskytována základní varianta úrazového pojištění a odpovědnost trenérů. Pojištění platí pro všechny nekomerční akce klubu, tzn. nábory, soustředění, tréninky atd. Pojištění se vztahuje na všechny účastníky, trenéry nebo i asistenty (např. pomáhající rodiče). Za zvýhodněné ceny je možnost sjednat cestovní pojištění nebo pojištění odpovědnosti statutárních orgánů.

### Informační systém

Oddíly mají kompletní přístup do IS ČUS. Systém je navržen pro udržování evidence členů, trenérů apod. Navíc umožňuje exporty, které vyhovují různým dotacím.

## Jaké jsou povinnosti

V každé regionální pobočce ČUS se platí roční členský příspěvek. Částka je v každém regionu odlišná, ale například v PTU platí oddíl 1500 Kč. Každoročně se pak odevzdává ještě:
- rozvaha a výsledovka (pro vyjednávání ČUS s dalšími subjekty)
- seznam členů včetně RČ (stejná data, jako se nahrávájí do Restříku sportu)
- seznam všech sportovních zařízení (pokud váš oddíl vlastní nějaké hřiště, halu atd.)

*Výše uvedené platí pro oddíly, které samostatně vstoupí do regionální organizace ČUS, ne pro celou asociaci – ČALD vaše rodná čísla ČUS předávat nebude, ani tímto krokem nevzniká vaše úrazové pojištění.*

# Závěrem

Pokud váháte, napište nám nebo si rovnou domluvte schůzku ve vaší regionální pobočce ČUS. V každém regionu se kvalita služeb může mírně lišit, ale obecně věříme, že vstup do ČUS nám všem (asociaci i oddílům) může pomoci se posunout o další krok dál.
