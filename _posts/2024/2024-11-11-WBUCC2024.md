---
layout: post
category:
tags: turnaje
title: Pět českých týmů se vydalo na plážové mistrovství světa v Portimau!
img: assets/img/posts/2024/WBUCC2024.jpeg
author: Adéla Vejvoda
photo_author: Tomáš Klacek
---
**Třetí říjnový víkend odcestovalo přes 60 českých hráčů a hráček reprezentovat naši zemi na plážové MS klubů do Portugalska. Velký úspěch se povedl pražskému týmu F.U.J., který se dostal do TOP 8.**

Největší zastoupení týmů bylo v mixové kategorii, kde hrály konkrétně tyto týmy: F.U.J., Prague Devils a Terrible Monkeys. Všechny tři týmy byly na počátku rozděleny do poolů s dalšími pěti až šesti jinými a z těch se poté dle vybojovaného pořadí posunuly do playoff pro dané rozmezí míst. Tým Prague Devils se dostal do playoff o 17.-32. místo, kde se nakonec umístil na krásném 22. místě. Terrible Monkeys byli ve skupině pod nimi (o 33. - 48. místo) a nakonec si odvezli 36. místo. Nejlepší výkon předvedl tým F.U.J., který skončil na druhém místě v základním poolu a tím se rovnou posunul do playoff, v rámci kterého se dalo probojovat až k titulu. Cesta k vítězství hráčů F.U.J. bohužel skončila ve čtvrtfinále, kde prohráli 9:12, nicméně první výhrou v tomto playoff si zařídili, že mohou skončit nejhůře na 8. místě. A to také domů přivezli. Tým F.U.J. je tedy mezi TOP 8 týmy na plážovém mistrovství světa! 
Česko mělo zastoupení i ve dvou dalších kategoriích - open a women. Z kategorie open přijel do Portugalska tým Brblava, kterému se podařilo vyhrát základní skupinu. Po skupině postoupil do tzv. crossoveru, ze kterého vítěz šel do skupiny o 1.-16. místo a poražený do 17.-24. Hráči Brblavy bohužel prohráli v těsném zápase 7:8 a nakonec skončili na celkovém 19. místě. Ve women kategorii naši zemi reprezentovaly hráčky 3SB, které se v základní skupině umístily na 4. místě. To je rovnou posunulo až do zápasů o nejvýše 17. místo - hráčky 3SB ale všechny tyto zápasy vyhrály a nakonec si tedy vybojovaly 17. místo.

Všem hráčům a hráčkám gratulujeme a děkujeme za reprezentaci.
