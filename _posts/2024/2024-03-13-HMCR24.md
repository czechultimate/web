---
layout: post
category: 
tags:
title: Halovými mistryněmi poprvé v historii Terrible Monkeys, v kategorii open po 10 letech zazářil PeaceEgg
img: assets/img/posts/2024/hmcr2024.jpg
author: Adéla Novotná
---

**Halová sezóna byla plná napětí a nekompromisních soubojů, které přinesly „nové“ tváře na vrchol. Příjemným zpestřením byla také první účast několika týmů na HMČR.**

Na prosincovém juniorském HMČR se ve finále potkaly týmy 3SB a Kachny Příbram. V obou týmech se objevilo několik hráčů z řad juniorské reprezentace, a zápas tak probíhal poměrně vyrovnaně. Zlato 3SB zajistil jak jejich nekompromisní útok schopný pokaždé zabodovat, tak obrana, které se podařilo proměnit dva útoky Kachen ve svůj prospěch. Finální skóre bylo 7:5. S výhrou Spirit of the Game se domů vrátil PeaceEgg.

V lednu se v Plzni uskutečnilo finále HMČR v kategorii mix, a to hned ve 3 ligách - celkem se zde potkalo 28 týmů. O mistrovský titul se nakonec utkaly týmy Terrible Monkeys a 3SB. V zápase, jehož celkový čas byl 40 minut, byla první polovina zcela vyrovnaná. Až při skóre 4:4 se podařilo, konkrétně Terrible Monkeys, uhrát body i obranné lajně. Získali si tak malý náskok a obdobnou situaci zopakovali po několika minutách znovu. Od stavu 9:5 byl zápas opět vyrovnaný a 3SB se nepodařilo útok soupeřů zlomit. Zlato si tak, stejně jako minulý rok, odvezli hráči Terrible Monkeys. V 2. lize dominoval PeaceEgg, který vyhrál jak zlatou medaili, tak i Spirit of the Game. Ve 3. lize si po napínavém zápase mezi 3SB B a Skydivers výhru pohlídal budějovický tým 3SB B.

Halovou sezonu uzavřel finálový turnaj o víkendu 24.-25. února, kde se v boji o zlato potkalo v kategorii open i women 8 týmů. V kategorii open vybojoval bronzovou medaili tým F.U.J., který si v průběhu celého zápasu postupně vytvořil náskok. Napínavý byl souboj o 1. místo, který probíhal velmi vyrovnaně - a to až tak, že v posledních pár minutách bylo skóre 10:10. Následující bod, který se protáhl až do konce času, byl zlomový - na útoku byl tým Terrible Monkeys, ale PeaceEgg ubránil a doneseným bodem si tak po 10 letech ukořistil zlatou medaili! Druhou ligu vyhrál tým BUFU B a 3. ligu tým Terrible Monkeys B.

Women kategorii jednoznačně dominoval tým Terrible Monkeys, který prošel celým finálovým turnajem bez jediné prohry - a to i ve finále, kde si s týmem F.U.J. hráčky TM bez problému poradily a vyhrály 14:9. Druhou ligu ovládly hráčky týmu PeaceEgg, a to i výhrou Spirit of the Game.
