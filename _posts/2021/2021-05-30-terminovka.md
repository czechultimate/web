---
layout: post
category: 
tags: terminovka
title: "Termínovka 2021 je venku. Finále mixu v srpnu a open/women v září"
img: assets/img/posts/uzitecne/hra_10.jpg
author: Marek Dostál
---

**Jak jste již jistě zaregistrovali, v minulých týdnech došlo k výraznému rozvolnění, které umožňuje pravidelné trénování. Naše podmínky pro plnohodnotné trénování byly splněny, a to umožňuje uskutečnění první a nejoptimističtější varianty termínovky.**

# Aktuální opatření

V současné době (platné 30. května) je povolen venkovní trénink ultimate za následujících podmínek:

- Sportovci musí být organizováni ve sportovních svazech (např. ČAU) a musí podstoupit PCR test (max. 7 dní před), antigenní test (max. 72 hod. před), mít potvrzení o prodělané nemoci nebo mít vystavený certifikát Ministerstva zdravotnictví o prodělaném očkování.
- Maximální počet sportovců na venkovním sportovišti nesmí přesáhnout 30 osob (max 1 sportovec na 15 m²), bez využití vnitřních prostor sportoviště (šatny, sprchy apod).
- Organizátor sportovní přípravy musí uchovat kontaktní údaje účastníka (ideálně telefonní číslo) po dobu 30 dnů.

Turnaje se v tuto chvíli mohou uskutečnit pouze za předpokladu, že počet účastníků nepřesáhne 100 osob a celá akce proběhne výhradně ve venkovních prostorách. Očekáváme, že se maximální počet osob na akcích bude během června zvyšovat, pro více informací sledujte stránky MZČR.

# Termínovka 2021

K různým variantám termínovky jsme museli přistoupit kvůli právě probíhající pandemii. Naším hlavním úkolem bylo zajistit, že i v tom nejhorším scénáři budeme schopni odehrát alespoň některé soutěže. Velmi pragmatickým důvodem je i výběr příspěvků, jenž je podmíněn uskutečněním alespoň jedné soutěže. Proto jsme přistoupili k letní mixové sezóně, kdy je největší šance, že daná opatření budou nejmírnější. Tento účelný důvod umožní, že i v případě zhoršení na podzim bude asociace schopna finančně letošní rok přežít bez výrazných ztrát. I když si uvědomujeme, že organizovat mixovou soutěž v době letních prázdnin není nejideálnější, prosím buďte shovívaví. Jde o variantu, kterou v dalších letech nechceme opakovat.

Protože k dostatečnému rozvolnění došlo již před 1. červnem, vchází v platnost první varianta termínovky. Soutěžní sezóna začne 17. a 18. července plážovými MČR a skončí tradičním xEUCF 2. a 3. října (letos v Bruggách). Více v [termínovce](https://docs.google.com/spreadsheets/d/1zQh8mB95bqjWr4j5GKx3OVeSZK2IAotKimoGYCXpMyE/edit#gid=1666799051).

Nakonec je však třeba pamatovat na to, že pokud se situace výrazně zhorší, budeme nuceni termínovku opět upravit. V takovém případě bychom vás informovali. Nadále ale platí, že pokud budou následující podmínky splněny, budeme se snažit sezónu odehrát:
- legální využívání sportovišť,
- bez věkového omezení,
- alespoň 20 osob/trénink,
- dostupné testování,
- rozvolnění ve všech krajích,
- a dostatečný limit účastníků na sportovních akcích (pro případ organizování turnajů).

# Hledáme organizátory

Bez vás se ale letošní sezóna nemůže uskutečnit. Pokud můžete organizovat kterýkoliv turnaj, prosím neváhejte a ozvěte se na [sk@czechultimate.cz](mailto:@sk@czechultimate.cz). Aktuálně hledáme organizátory pro:

- plážové MČR open/women - 1 hřiště (17.-18.7.)
- regionální mixová kvalifikace východ - 2 fotbalová hřiště (31.7.-1.8.)
- MČR mixed 1. liga (16 týmů) - 2 fotbalová hřiště (14.-15.8.)
- finále mixed 2. liga - 1 fotbalové hřiště (14.-15.8.)*
- kvalifikace women - 1 fotbalové hřiště (28.-29.8.)
- kvalifikace na HMČR juniorů (západ) - 1 hala (27.-28.11.)
- 3\. liga mix - 1 hala (8.-9.1.2022) 
- HMČR juniorů - 1 hala (22.-23.1.2022)
- kvalifikace o 1. ligu women nebo kvalifikace o 2. ligu open - 1 hala (5.-6.2.2022)
- 2\. liga women nebo 2. liga open - 1 hala (26.-27.2.2022)

\* *Pokud se do mixové soutěže na trávě přihlásí 24 a více týmů.*

Všem doposud přihlášeným organizátorům děkujeme.
