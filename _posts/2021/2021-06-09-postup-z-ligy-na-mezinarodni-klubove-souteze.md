---
layout: post
category: 
tags:
title: "O postup na mezinárodní klubové soutěže se bude bojovat na MČR "
img: assets/img/posts/uzitecne/atmosfera_1.jpg
author: Marek Dostál
---

**Po zrušení EUCQ v Šardicích dojde k další výrazné změně. O spotech na Evropskou ligu, WUCC a další mezinárodní klubové soutěže se bude rozhodovat dle umístění na MČR. Dojde ke sjednocení pravidel pro všechny soutěže.**

# Jak zní nové pravidlo

Spoty na mezinárodní klubové soutěže (EUCS, EBUCC, EIUCC, …) se budou přiřazovat dle umístění v české soutěži z předcházejícího ročníku (tzv. kvalifikační sezóna). Pokud se soutěž nemůže uskutečnit, kritériem pro přiřazení spotů zůstávají poslední platné výsledky (před kvalifikační sezónou). V praxi to znamená, že pro EUCS v roce 2022 budou postupujícím kritériem výsledky z letošního mistrovství (2021). Výjimkou jsou následující případy:

## a) xEUCF 2021 a WUCC 2022

Pokud získáme méně spotů, než je přihlášených týmů, postupující týmy vybereme na základě kvalifikačního turnaje (tzn. miniturnaj mimo českou ligu). Pro každou soutěž by kvalifikace proběhla zvlášť.
 
### Přihlášené týmy

| Akce           | Women            | Open        | Mix     |
| -------------- | ---------------- | ----------- | ------- |
| **xEUCF 2021** | 3SB, VB, FUJ, TM | PD, TM, FUJ | LO      |
| **WUCC 2022**  |                  | FUJ         | FUJ, LO |

## b) WUCC v dalších letech

Na všechny následující WUCC se bude postupovat z MČR **dvě sezóny** dopředu. Tzn. pro WUCC 2026 budou postupujícím kritériem výsledky z MČR v roce 2024.

# Co přinese nové pravidlo

**Podmínky se sjednotí pro všechny soutěže.** Už nebude docházet k tomu, že pro každou soutěž budou jiná kritéria (kvalifikační turnaj vs. postup z mistrovství). Pravidlo bude fungovat při jakémkoliv počtu zájemců o spoty. A pokud se bude opakovat covid sezóna, kdy se některé soutěže nemohly odehrát, budeme mít stále klíč k přiřazení spotů.

**Uvolní se víkendy v termínovce.** Letos se budou pořádat dva kvalifikační turnaje na EUCF 2021 a WUCC 2022. V dalších letech se takové turnaje pořádat nebudou a díky tomu vznikne prostor pro jiné turnaje (doma nebo v zahraničí) nebo týmová soustředění.

**Vrchol venkovní sezóny nebude hned na jaře.** Protože o postupu se často musí rozhodnout už na začátku sezóny (kvůli postupu na EUCR, brzkému termínu přihlášení na WUCC atd.), tak bychom museli často o nejdůležitější akce bojovat už v dubnu apod. Sezóna tak vygraduje mistrovstvím, které běžně bývá až na podzim jako jedna z posledních akcí.

**Týmy bude mít delší čas na přípravu.** Díky tomu, že o postupu bude rozhodnuto už sezónu dopředu, budou mít týmy dostatečný čas naplánovat sezónu, sehnat si další hráče do týmu, dlouhodobě se připravovat, oslovit sponzory, zařídit letenky a ubytování atd. O postupujícím na WUCC (často mimo Evropu) bude rozhodnuto dokonce dvě sezóny dopředu.

**Nebudeme muset termínovku přizpůsobovat potřebám WFDF.** Tento důvod se týká především pravidla o postupu dva roky dopředu na WUCC. Problémem je brzký termín přihlašování na WUCC, který by vyžadoval posunování MČR na dřívější termíny (v závislosti na termínech od WFDF). Tímto získáme svobodu ve vytváření termínovky a můžeme plánovat na delší dobu dopředu.

# Slovníček

**EUCS** = Evropská liga (European Ultimate Championship Series)  
**EUCQ** a **EUCR** = první a druhé regionální kvalifikační kolo Evropské ligy (European Ultimate Club Qualification/Regional)  
**(x)EUCF** = (rozšířený) finálový turnaj Evropské ligy (European Ultimate Championship Finals)  
**WUCC** = World Ultimate Club Championship  
**EBUCC** = European Beach Ultimate Club Championships  
**EIUCC** = European Indoor Ultimate Club Championships
