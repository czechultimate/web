---
layout: posts
category: reprezentace
tags: repre
title: Český tým Silence v4.0 vyhrál titul na mistrovství Evropy v kategorii Grand Masters Open! V kategorii Masters Open skončili Silence v3.3 druzí
img: assets/img/posts/2021/EMUCC_22.jpg
author: Tereza Dvořáková
---

Tento víkend proběhlo v polské Vratislavi Evropské klubové mistrovství v Masters kategoriích (EMUCC 2022) a z Česka se zúčastnily hned tři týmy.
Silence v4.0 v kategorii Open Grand Masters, Silence v3.3 v kategorii Open Masters a tým Ameba z Mladé Boleslavi v kategorii Masters Mix. A slavili úspěchy, jelikož se oba týmy Silence probojovali úspěšně až do napínavých finálových zápasů. 

Silence v4.0 se ve finále utkali s britským týmem Zimmer. Zápas byl vyrovnaný až do posledního bodu. V průběhu se sice oběma týmům podařilo dát několik úspěšných obran, nicméně ani jednomu týmu se nepodařilo na skóre výrazně odskočit a utkání nakonec skončilo rozhodujícím bodem za stavu 14:14, který všichni diváci na hřišti i na streamu sledovali se zatajeným dechem. 

Ten byl nakonec dán českými hráči a Silence v4.0 se tak stali mistry v kategorii Open Grand Masters. Zároveň také získali cenu Spirit of the Game. 

Jen o čtvrt hodiny později jsme sledovali další finále, tentokrát Silence v3.3 hrající proti německému týmu Hardfisch Masters. Zápas byl vyrovnaný až do stavu 5:5, kdy se českému týmu začalo skvěle dařit na obraně a donesli 4 body v řadě. 

Když bylo skóre 9:6, přešla štěstěna vlivem nevydařených hodů na stranu Hardfish. Ti situace využili a donesli 6 bodů za sebou. Silence se vrátili ve stavu skóre 10:12, kdy už všichni začali opět nervózně posedávat na židlích. 

Sedm minut do konce zápasu bylo skóre 12:12 a díky skvělé obraně se češi dostali breakem opět do vedení. I přes několik turnoverů se ale nakonec podařilo Hardfisch bod donést a zápas opět končil rozhodujícím bodem, tentokrát za stavu 13:13. 

Po 6 turnoverech a viditelně unavených hráčích obou týmů nakonec prošli trpělivěji hřiště Hardfisch a krátkým hodem do zóny se stali vítězi. Silence v3.3 tak domů přiváží i tak krásné 2. místo z kategorie Open Masters. 

Děkujeme všem třem týmům za reprezentaci a srdečně gratulujeme k úspěchům! 

Turnaje EMUCC 2022 se zúčastnilo celkem 6 týmů v kategorii Grand Masters Open, 7 týmů v kategorii Masters open a 16 týmů v kategorii Masters Mixed (Ameba skončila na 15. místě). Na další vystoupení českého masters týmu se můžeme těšit již brzy na blížícím se mistrovství světa v irském Limericku (na přelomu června a července), kam jedou Silence v4.0 do kategorie Grand Masters Open.  

Záznam Silence v4.0 vs. Zimmer: https://www.youtube.com/watch?v=gLkZfCs4iBM 

Záznam Silence v3.3 vs. Hardfisch Masters: https://www.youtube.com/watch?v=P7aBYHT1StM 

Podrobné výsledky: https://euf.ultimatecentral.com/e/emucc-2022
