---
layout: post
category: 
tags:
title: "Máte v pořádku zápis ve spolkovém rejstříku?"
img: assets/img/posts/2021/administrativa.jpeg
author: Michaela Čakrtová
---

**Připravila jsem si krátké info/připomínací okénko pro oddíly, které jsou zapsanými spolky. Všimla jsem si, že většina z vás nemá úplně aktuální a kompletní údaje v obchodním, respektive spolkovém rejstříku (dále jen OR), což by chtělo napravit.**

Od roku 2014 musí být váš spolek zapsán v OR – tohle máte všichni v pořádku :) Zápisem do rejstříku ale vaše povinnosti nekončí, váš zápis je nutné udržovat aktuální. 

Každý rok musíte do rejstříku nahrát účetní závěrku – do 30 dnů ode dne jejího schválení příslušným orgánem (typicky nejvyšším orgánem spolku = členskou schůzí, valnou hromadou, ...). Účetní závěrku vám vystaví ten, kdo vám dělá daňové přiznání.

Poté co se vám změní lidé ve funkcích (například valná hromada zvolí nového předsedu, výkonný výbor nebo kontrolní komisi) je potřeba to do rejstříku také nahrát. Předtím, než někoho zvolíte nebo jmenujete, je vhodné kandidátům říct, že musí se svým zápisem do OR písemně souhlasit. Jejich datum narození a adresa pak budou v rejstříku veřejně dostupné.

Nevím o tom, že by zápisy v rejstříku státní správa aktivně kontrolovala, ale v pořádku byste to mít měli a pokud nebudete mít zapsaného třeba aktuálního předsedu nebo členy výkonného výboru, může vzniknout problém například u čerpání dotací, kdy bude poskytovatel požadovat podpis statutára, jak je uveden v rejstříku. Třeba Národní sportovní agentura toto vyžaduje velmi úzkostlivě.

Osobní rada: všem fakt doporučuju mít založenou datovou schránku. Státní správa má pak povinnost posílat vám dokumenty do ní (nemusíte tolik řešit korespondenční adresu a vyzvedávání dopisů od úřadů) a naopak, pokud po vás někdo chce podepsaný dokument, stačí ho poslat z datovky, což je obvykle dostatečné doložení toho, že je dokument opravdu od vás, není třeba chodit na Czech point ověřovat podpisy a dodávat lejstra v papírové podobě.

Cílem tohoto článku není kompletní návod, jak se zapisovat do spolkového rejstříku, k tomu najdete spoustu článků na netu - třeba [tento](https://www.davidzahumensky.cz/2014/04/14/jak-zalozit-spolek-v-roce-2014/). Jen jsem si při dohledávání nějakých informací všimla, že účetní závěrky nemáte v OR skoro nikdo, u některých oddílů jsem viděla i neaktuální složení výkonné rady. Tak by byla škoda kvůli tomu třeba i přijít o dotaci. Kdybyste měli nějaký dotaz, tak mi napište, ale spíš si to zkuste nejdřív dohledat jinde ;)
