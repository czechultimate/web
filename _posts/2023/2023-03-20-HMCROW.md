---
layout: post
category:
tags: turnaje
title: Halový open titul obhájili 3SB, women kraluje Východní blok
img: assets/img/posts/2023/HMCR_OW_23.jpg
author: Tereza Dvořáková
photo_author: Východní Blok
---
**Poslední únorový víkend se nesl opět ve znamení finálových turnajů halového mistrovství České republiky v kategoriích Open a Women. V letošním roce se soutěžilo hned ve 3 ligách open a 2 ligách women. Týmy si své místo v lize vybojovaly na kvalifikaci. Ve finále hrálo celkem 34 týmů.**

V 1. lize open i women mezi sebou o titul hrálo po 8 týmech. Do finálového zápasu v kategorii open proti sobě nakonec stanuli lonští mistři 3SB a pražští FUJ A. Začátek zápasu byl více nakloněn budějovickému týmu, FUJ A se ale nevzdali a ve 26 minutě byl stav vyrovnaný. I přes to však nakonec 3SB zvítězili 12:11 a obhájili tak svůj titul z minulého roku. Do utkání o 3.místo nastoupili Left Overs A a PeaceEgg, kteří se spolu utkali již ve skupině. Stejně jako tam nakonec ze zápasu vyšel vítězně brněnský tým Left Overs A, a oslavil tak bronzové medaile. PeaceEgg si nicméně z turnaje odvezl ocenění Spirit of the Game.

O 1. místo ve women kategorii se utkaly neporažená děvčata z Východního bloku a loňské bronzové Terrible Monkeys. Začátek zápasu byl spíše pražského týmu, pak ale přišel tradiční comeback Východního bloku a ve 34 minutě byl stav vyrovnaný. O vítězství se tedy rozhodovalo v universe pointu, který úspěšně po třech minutách donesl Východní blok. Se zlatou medailí tak oslavily svůj první titul. O bronzovou příčku hrály tento rok týmy FUJ A a Left Overs B, kterým se překvapivým vítězstvím ve čtvrtfinále nad loňskými mistryněmi podařilo dostat do boje o medaile. Zápas byl zpočátku vyrovnaný, poté však už měly více sil pražské hráčky. Třetí místo tak nakonec oslavily FUJ A. Hráčky Left Overs B za svůj skvělý výkon však získaly ocenění Spirit of the Game. O první místo se dělí s 3SB A. Spiritově byla tento rok 1. liga women velice vyrovnaná a také další týmy se dělily o stejná místa.

Ve druhých ligách zvítězily týmy Atrofované ruce A (open) a Left Overs A (women). Na druhých příčkách byli TIOS (open) a BUFU (women). Bronzové medaile získali v obou kategoriích 3SB B. Ocenění Spirit of the game oslavili 3SB B (open) a BUFU (women). 

Kompletní výsledky všech tří lig najdete tradičně na [frisbee.cz](http://www.frisbee.cz/online-vysledky.html).

Děkujeme všem pořadatelům za organizaci turnajů a blahopřejeme úspěšným týmům. 
