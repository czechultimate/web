---
layout: post
category:
tags: turnaje
title: Terrible Monkeys a Východní Blok získali titul na MČR Open/Women
img: assets/img/posts/2023/mcrow23.jpg
author: Tereza Dvořáková
photo_author: Karel Tvrdík
---
**Po osmi dlouhých letech se v polovině září navrátilo do jihočeského Písku Mistrovství České republiky v Open a Women kategoriích.**

Jako již tradičně se v obou kategoriích utkalo o titul mistrů a mistryň 8 týmů, které uspěly v kvalifikaci. Pro letošní rok v nich hrálo celkem 272 hráčů! 

V kategorii Open se probojovali do finále pražský tým Terrible Monkeys a domácí tým PeaceEgg. Oba týmy dlouhodobě budují silnou juniorskou základnu a finále tak pro ně bylo velkou odměnou. V píseckém týmu byla zpočátku znát velká nervozita, začátek zápasu jim tak trochu utekl a Terrible Monkeys se dostali do několika bodového vedení. Domácí hráči se nicméně nevzdali a dokázali nakonec zahrát velice vydařený zápas s napínavými chvílemi. Zápas skončil 15:9 pro Terrible Monkeys, kteří tak získali vytoužený titul. Naposledy se jim to podařilo právě na mistrovství v Písku v roce 2014. Vyjma zlatých medailí vyhráli Monkeys také ocenění Spirit of the Game. 

V zápase o třetí místo se potkali lonští mistři 3SB a reprezentační tým Czech Masters. Budějovický tým nepodcenil soupeře a během první poloviny zápasu si udržel bodový náskok. Ačkoli se Czech Masters začalo v druhé polovině více dařit, již pouze dotahovali a vyrovnat skóre se jim už bohužel nepodařilo. 3SB ukončili zápas 15:12 a obsadili tak bronzovou příčku. 

V kategorii Women se o titul mistryň již třetím rokem opět utkaly hráčky 3SB a Východního Bloku. Oba týmy do zápasu vstoupily s chladnou hlavou a úspěšnými útoky. Boj o zlatou medaili tak byl až do stavu 7:6 vyrovnaný. Dlouho očekávané prolomení a proměnění obrany se nakonec podařilo Východnímu Bloku a dostalo ho tak do více bodového vedení. Náskok hráčky Bloku později ještě zvedly a 3SB, ačkoli se úplně zastavit nenechaly, skóre už k vítězství otočit nedokázaly. Východní Blok tak vyhrál svůj historicky první titul a zlatou medaili v kategorii Women s konečným skóre 14:11. 

O třetí místo proti sobě nastoupily dva pražské týmy, a to F.U.J. a Terrible Monkeys. Zápas začaly oba týmy velice svižně a během prvních pár minut bylo skóre 2:2. F.U.J. však měly v celém zápase úspěšné útoky, současně se jim podařilo proměnit několik obran a díky tomu se dostat do jistého vedení. Zápas vyhrály 12:8 a obhájily tak bronzovou příčku z minulého roku. Terrible Monkeys však neodjely z turnaje s prázdnou, neboť vyhrály ocenění Spirit of the Game. 

Děkujeme týmu PeaceEgg za organizaci turnaje a gratulujeme všem týmům k jejich úspěchům.

**Celkové pořadí**

| Open                      | Women                      |
| -----------------------   | ------------------------   |
| 1. Terrible Monkeys (SOTG)| 1. Východní Blok           |
| 2. PeaceEgg               | 2. 3SB                     |
| 3. 3SB                    | 3. F.U.J.                  |
| 4. Czech Masters          | 4. Terrible Monkeys (SOTG) |
| 5. Left Overs             | 5. Czech Masters           |
| 6. Atrofované ruce        | 6. Left Overs              |
| 7. F.U.J.                 | 7. Prague Devils           |
| 8. Prague Devils          | 8. PeaceEgg                |
